---
title: Skrift­typen
layout: page.njk
---

Skrifttypen er en guide til at gøre din tekst rigtig flot. Guiden er kun en oversigt, der præsenterer de forskellige virkemidler. Hvordan de forskellig kneb kan anvendes i en bestemt software eller til et bestemt formål er op til dig at finde ud af.

## Vægt
Vægt, også kendt som tykkelse, er en grundlæggende egenskaber ved en skrifttype. Brug en **fed** vægt til elementer der skal stå frem som f.eks. overskrifter. Længere afsnit af tekst skal *ikke* bruge fed skrift.

## Størrelse
Skab orden i din tekst ved at give forskellige elementer forskellig skriftstørrelse. Gør overskrifter store ­— ingen grund til at være beskeden. Sørg for at din brødtekst ikke er for lille at læse. Størrelse 16 er en god nedre grænse for hjemmesider, og størrelse 11 for dokumenter.

## Fødder
Skrifttyper hvor bogstaverne har fødder (kaldet *Roman* eller *Serif*) er gode til brødtekst, da de hjælper øjet med at følge linjerne. Betegnelsen *Slab Serif* dækker over skrift med ekstra kraftige fødder. Skriftyper uden fødder (kaldet *Sans*, *Grotesk* eller *Gothic*) er bedst til overskrifter, men kan også bruges til brødtekst, hvis bare linjerne ikke er for lange og tætte. 

## Linjeafstand
Linjeafstand er et kompromis mellem læsbarhed og pladsbrug. Som tommelfingerregel skal overskrifter have smal linjeafstand (1.1 ca.) og brødtekst stor linjeafstand (1.5 ca.). 

## Bredde
Forskellige skrifttyper har forskellig bredde. Smalle skrifttyper (kaldet "condensed" eller "narrow") skal som udgangspunkt kun bruges hvis det er nødvendigt at kunne klemme flere bogstaver ind på en linje, ved f.eks. gadeskilte, eller hvis skriften vil blive set skråt nedefra eller oppefra. Brede skrifttyper (kaldet "caption" eller "wide") kan bruges til at fremhæve citater eller til brede designs.

## Bogstavsafstand
Afstanden mellem de enkelte bogstaver kaldes *kerning*. De fleste skrifttyper har korrekt afstand mellem de fleste bogstaver, men der er ingen garanti for at alle bogstavspar fungerer helt perfekt. Derfor bør det altid tjekkes efter vigtige steder som f.eks. i logoer.

## Filtyper
Der findes forskellig filtyper til brug i forskellig kontekster. Det er bedst at bruge [.woff2](https://transfonter.org) på nettet og .otf til alt andet. Hvis du skal lave et dokument hvor skrifttypen er vigtig, sørg for at indlejre ("embedde") skrifttypen i dokumentet, ellers kan den ikke vises på en computer, der ikke har den installeret.

## Ligaturer
Nogle skrifttyper kan lave bindinger mellem bogstaver for bestemte kombinationer (f.eks. fi). Det kaldes for ligaturer og kan få teksten til at se mere ren ud. I CSS styres de med [`font-variant-ligatures`](https://developer.mozilla.org/en-US/docs/Web/CSS/font-variant-ligatures) indstillingen.

## Farve
Ved valg af farve er det vigtigt at have styr på to ting:
- der skal være nok kontrast mellem tekst og baggrund.
- farver til digitalt brug skal angives som [`rgb`](https://www.w3schools.com/colors/colors_rgb.asp), mens farver til tryk skal angives som [`cmyk`](https://wikipedia.org/wiki/CMYK_color_model).

## Udtryk
Valget af den rigtige skrifttype til det ønskede udtryk er nok det sværeste at finde ud af, når det kommer til typografi. Når du vælger ud blandt de massevis af skrifttyper, kan det hjælpe at overveje følgende:
- formel eller afslappet?
- simpel eller snørklet?
- velkendt eller usædvanlig?
- klassisk eller moderne?
- kantet eller afrundet?

## Matching
For at gøre ens udtryk mere spændende kan man vælge at bruge to forskellige skrifttyper (som regel en til overskrifter og en til brødtekst). For at det bliver godt er det vigtig at de passer nogenlunde sammen. De skal altså have nogle ligheder, uden at være helt ens. En af de ligheder det er godt at kigge efter er om de bruger samme bogstavformer (se f.eks. på a eller g).

## Licenser
Dine skrifttyper skal have den rette licens til det formål du vil bruge dem til. [SIL OFL](https://scripts.sil.org/cms/scripts/page.php?side_id=nrsi&id=ofl) licensen er den nemmeste at have med at gøre da den giver ret til både privat og kommerciel brug. Hvis ikke din skrifttype kommer med SIL OFL, må du undersøge hvilke licenser den ellers kommer med eller kan købes med for at finde ud af om den kan bruges. F.eks. er det [ikke tilladt](https://docs.microsoft.com/en-us/typography/fonts/font-faq) at have filerne til Times New Roman på sin hjemmeside.

## Kreativitet
Alle rådene her på siden er op til debat. Hvis alle altid følger reglerne, bliver der aldrig skabt noget nyt.